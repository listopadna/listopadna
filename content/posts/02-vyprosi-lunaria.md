---
title: "Блиц интервю - запознай се с малкия бизнес. Lunaria"
date: 2023-09-12T10:08:07+02:00
image: "02-lunaria-snimki.jpg"
---

# Защо Lunaria?
Защото това е моят свят, в който мога да покажа себе си, светогледа си и да правя хората щастливи чрез това, което ми доставя удоволствие. Лунария е моето алтер его - по-смелата, талантлива и социална част от мен.
Ако питаш за името, то дойде само - докато разглеждах най-различни идеи за име, се събудих една сутрин с тази дума в главата. Не знаех от къде ми е позната. В момента, в който написах името в Google, знаех, че няма да търся повече. Lunaria annua е едно изключително интересно цвете, което много от бабите ни имат (или са имали в миналото) в дворовете си. То прави много красиви семенници, които приличат на седефи - това е и неговото народно име - Седефче. В крайна сметка не само името, напомнящо на нещо лунно и  магично, а и външният вид на растението, много паснаха на концепцията на бранда ми. И така вече за 4 години се превърна в разпознаваемо име за уникални подаръци с дъх на пролет.

# Какво те вдъхновява в работата ти?
Вдъхновяват ме срещите (реални и виртуални) с толкова много позитивни, усмихнати клиенти, които обичат красивото. Те са тези, които ме насърчават да продължавам да правя това, което ми доставя удоволствие и да се стремя към нови пътища в работата си. 
Природата също разбира се е неизчерпаем източник на вдъхновение със своите цветове и форми. Аз съм само неин посланик към домовете на хората. 

![снимки](/images/02-lunaria-simona.jpg)
# А какво те ужасява?
Ужасява ме когато цветята, които съм подбрала и сложила да се сушат с такава любов и трепет, да изгният и да опропастят цялото ми старание и търпение. Обикновено се случва в най-неподходящия момент…
Другото нещо, което не ми дава спокойствие понякога, е възможността куриерът да съсипе целия ми труд, като занесе на клиента поръчката му счупена. Рядко се случва, но треперя до последния момент обикновено. Всичко останало мога да контролирам, така че не ме притеснява.

# Как предпочиташ да работиш с клиенти - онлайн или лице в лице?
Това харесвам на съвремието ни - че няма нужда да се ограничавам само с едното. Обичам работата онлайн, защото ми дава свобода да избирам работното си време (което често е 24/7), да работя от комфорта на ателието си, докато слушам любим подкаст за true crime, но най-вече защото мога да достигна до хора от най-далечните части на България. Разбира се обичам да разнообразявам с участие в базари и фестивали, където да покажа на местно ниво творчеството си, да видя усмивките и реакциите на почитателите си (бъдещи и настоящи) на живо, от което няма по-приятно чувство.

# Къде можем да открием нещата ти?
Моето творчество може да бъде открито в страничките ми във Фейсбук и Инстаграм, на сайта ми, а на живо - на базарите, на които участвам и разбира се в любимата Листопадна арт галерия

www.facebook.com/lunaria.floral.art

www.instagram.com/lunaria_floralart

www.lunaria.bg


![снимкa](/images/02-lunaria-snimka.jpg)
