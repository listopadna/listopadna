---
title: "Листопадна арт галерия - Кои сме ние и за какво се борим?"
date: 2023-08-24T10:08:07+02:00
image: "tablo.jpg"
---

## “Листопадна арт галерия” – кои сме ние и за какво се борим?

Знам, че заглавието е клише – клишетата обаче са станали такива именно защото съдържат немалко истина. А в наши дни самото желание да създадем едно физическо, а не онлайн пространство предполага сериозна борба. Понякога успешна, понякога не. Със сигурност обаче изпълнена с много хубави моменти, дори и когато първоначално не се усещат така.
![стена](/images/stena.jpg)
Всичко започна преди почти 5 години – в края на август 2018 г. – когато взех едноличното решение да направя в София нов формат, където отношението, и към, и между авторите да бъде акцентът повече, отколкото търговския успех. Не знаех как да нарека формата, когато на помощ дойде най-добрата ми приятелка и сложи край на терзанието, че не искам поредния “есенен” или “септемврийски” базар. Така дойде името “Листопаден”. Останалото е история.

След известно количество събития на различни места – с променлив успех както от търговска, така и от гледна точка на взаимоотношения между нас с участващите автори – естествено дойде моментът да създадем свое кътче в София, където клиентите да могат постоянно да намират красота, уют, творчество, общуване. И така, на 7 февруари 2020 г. на ул. “Юрий Венелин” отвори “Листопадна арт галерия” в целия си блясък, както си мислех тогава. Пет седмици по-късно стана тя каквато стана, а “Листопадната” не затвори врати. Не се премести онлайн. Продължи да бъде същото кътче за усмивки и красота, дори тогава, когато хората бяха прекалено уплашени, че да мислят за подаръци.

В следващите три години и половина “Листопадната” претърпя трансформации. Физически – преживя две премествания – и емоционални – срещи и раздели с автори и колеги, оформяне на концепцията така, че днес, на пл. “Славейков” № 8 да реализираме до голяма степен първоначалната идея. За едно пространство, където положителната енергия властва, а всеки от вас може не само да купи уникален подарък, а и да поприказва, да потърси информация, да посети работилница, на която със собствените си ръце да усети магията, която ни събира.

Това нямаше да е възможно без всички замесени – любимия ми, родителите ми, екипа и авторите, с които днес ни свързва искрено приятелство, нищо, че с някои се познаваме половин живот, а с други едва от няколко години.

Защо ви разказвам това? За да знаете, че тук, в сърцето на София, има едно място, на което магията наистина се случва, с упорита работа и малко късмет. “Листопадната” е история, чието начало е ясно, а продължението ще напишем заедно. Очакваме ви на пл. “Славейков” 8!

![дъска](/images/dyska.jpg)
